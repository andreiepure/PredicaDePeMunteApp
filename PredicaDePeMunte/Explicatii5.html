<!DOCTYPE html>
<html>
<head>
    <title></title>
</head>
<body>
    <h6>Părintele Bartolomeu Anania explică</h6>
    <h5>Matei 5</h5>
    <h6>3. „Fericiţi cei săraci cu duhul, că a lor este împărăţia cerurilor.</h6>
    <p>„Cei săraci cu duhul“ (în nici un caz: Cei săraci cu intelectul!) are două înţelesuri, ambele duhovniceşti: 1) Săracul care şi-a asumat lăuntric starea de sărăcie şi o îndură cu demnitate umană şi nădejde cerească; bogatul care nu e dependent lăuntric de propria sa bogăţie şi care, atunci când o pierde, parţial sau total, rămâne un om liber. 2) Pornind de la antropologia paulină, mistica răsăriteană postulează că duhul omului este partea superioară – fină, inefabilă – a sufletului (fără a fi altceva decât acesta), prin care omul poate intra în contact direct (entaz) cu Duhul Sfânt. Pentru ca această experienţă să fie posibilă, e nevoie ca duhul omului să devină „sărac“ de orice patimi sau impurităţi; astfel eliberat, duhul devine disponibil pentru înduhovnicire şi, în consecinţă, pentru împărăţia cerurilor. – Pe de altă parte, în limbajul evanghelic, termenul „sărac“ poate însemna şi „smerit“, „umil“, „supus“, „ascultător“, având întotdeauna o conotaţie pozitivă. – Sensul este înrudit cu acela al versetului 8: „Fericiţi cei curaţi cu inima“.</p>
    <h6>11. Fericiţi veţi fi când din pricina Mea vă vor ocărî şi vă vor prigoni şi, minţind, vor zice tot cuvântul rău împotriva voastră.</h6>
    <p>„... minţind, vor zice tot cuvântul rău...“: Aici e vorba de calomnie: fericirea e făgăduită numai acelora care sunt vorbiţi de rău fără nici o acoperire, pe nedrept, în chip mincinos. Sfântul Petru va atrage atenţia creştinilor asupra acestui fapt (vezi 1 Ptr 2, 12 şi 3, 16, precum şi notele respective).</p>
    <div class="bara_de_jos">
        <a href="Matei5.html">Matei 5</a>
        <a href="index.html">meniu</a>
     </div>

</body>
</html>